---
title: "Cascading"
date: "2022-01-15"
previous: "css"
next: "specificity"
---

Cascading i CSS betyder att stilreglerna i språket faller nedåt i nivåerna (därav kaskad - _Något faller ner från en nivå till en nivå som ligger längre ner_).

Vad det innebär praktiskt är att regler från flera källor kombineras ihop för att bestämma det slutliga utseendet.
# Olika nivåer av stilmallar

Det finns tre olika typer av stilmallar;

1. Webbläsarens stilmall (User-agent stylesheet)
2. Författarens stilmall (Author stylesheet)
3. Användarens stilmall (User stylesheet)

## Webbläsarnas stilmall

Webbläsarna har sina egna stilmallar som ger ett grundläggande utseende som skaparna av webbläsaren har bestämt. Detta ser vi i till exempel att de flesta webbläsare använder Times new Roman som typsnitt och 16px i storlek, eller det faktum att bakgrunden på en ostilad hemsida är vit, med svart text.

Webbläsarnas stilmall syns även tydligt i element så som Button och Link, som är stilade för att visa vad de är. I grunden är inget HTML-element stilat, all grundstil sker via webbläsarens stilmall.

## Författarens stilmallar

Med författare menas skaparen av sidan, och syftar till de stilmallar vi skapar när vi skapar sidan. Reglerna i dessa stilmallar kombineras med reglerna i webbläsarnas stilmall, och överskriver på ställen där reglerna hänvisar till samma saker.

Tack vare detta kan vi till exempel säga att all text i body-taggen ska vara grön istället för svart (som webbläsarens stilmall hade sagt).

## Användarens stilmall

Denna typ av stilmall är minst vanligt och syftar till en egen stilmall som användaren skapat eller hämtat någonstans ifrån för att passa just dem. Oftast sker detta genom något tillägg i webbläsaren som gör att man kan förändra stilen på en eller flera hemsidor efter vad själv tycker är snyggt eller passar bättre för en själv (till exempel att ändra typsnittet till något mer lättläsligt, ändra färger eller ta bort borders som man tycker gör en hemsida rörig).

# Kaskad i stilmallar på samma nivå

CSS kaskadar även i fall där regler sätts på samma nivå (till exempel två stilmallar på författarnivå, eller  inuti en enskild stilmall). Då överskrivs regler som kommer före av regler som kommer efter. Dessutom används [specificitet](/webb1/referenser/specificitet) mer för att styra hur element ska stilas.

Generellt sett bör man försöka upprepa sig så lite som möjligt i programmering, detta gäller även i CSS. Så även fast kaskaden fixar så det blir rätt, tänk på att undvika regler som överskriver varandra i samma stilmall.
